# پسته

آیا می‌دانستید که پسته‌ها هم انواع مختلفی دارند؟ تنها در ایران گیاه‌شناسان بیش از چند ده نوع پسته شناسایی کرده‌اند، هرچند که تعداد محدودتری به شکل تجاری شناخته‌شده و در دسترس هستند. با توجه به اینکه هرکدام از گونه‌های مختلف از ویژگی‌های خاص و متفاوتی برخوردارند، شناسایی گونه‌های مختلف و تفکیک پسته‌ها، عملی بسیار کاربردی است. به عنوان مثال برخی پسته‌ها برای مصارف شیرینی‌پزی مناسب‌ترند و برخی دیگر که تُردتر هستند بیشتر به عنوان تنقلات مصرف می‌شوند.

حال فرض کنید که یک شرکت یا فروشگاه که بصورت عمده پسته خریداری می‌کند می‌خواهد نوع پسته‌ی خریداری‌شده خود را تشخیص دهد تا مطمئن شود که همان پسته‌ی موردنظر خودش است و کسی این بین سودجویی نکرده باشد. به عنوان مثال در ایران قیمت پسته‌ی اکبری گران‌تر از سایر پسته‌ها مثل پسته‌ای با نام احمد آقایی است. اگر فروشگاه قصد خرید پسته‌ی اکبری را داشته و تشخیص دهد که به وی پسته‌ی احمد آقایی فروخته‌اند، با توجه به حجم زیاد خرید ممکن است زیان بسیار بالایی ببیند.

اما چگونه می‌توان پسته‌ها را از روی ظاهرشان قضاوت کرده و تفکیک‌شان کرد؟ اگر این کار را به عهده‌ی یک فرد متخصص (پسته‌شناس!) هم بگذاریم در بهترین حالت وقتی یک پسته را ببیند چنین عمل می‌کند که مثلاً از نظر شکل شبیه به کدام یک از پسته‌هایی‌ست که می‌شناسد، از نظر طول یا اندازه چطور، میزان خندان بودن آن به کدام پسته شباهت دارد و سوالاتی از این دست، تا اینکه تصمیم نهایی خود را اعلام کند.

اگر کمی دقت کنید این کار بسیار شبیه به همان روالی است که در الگوریتم «
�
k-نزدیک‌ترین همسایه» در پیش گرفته می‌شود. یعنی با مشاهده‌ی یک نمونه‌ی جدید، فاصله‌ی ویژگی‌های آن را با ویژگی‌های تمام نمونه‌های از پیش دیده‌شده می‌سنجد و از میان k تا از نزدیک‌ترین نمونه‌ها بررسی می‌کند که متداول‌ترین دسته کدام است و آن را به عنوان خروجی اعلام می‌کند.در این تمرین قصد داریم مدل k-NN را بر روی یک مجموعه‌داده‌‌ی پسته‌ای بسازیم و بررسی کنیم که با چه دقتی می‌توان دو نوع متفاوت از پسته را بصورت هوشمند از همدیگر تفکیک کرد.
